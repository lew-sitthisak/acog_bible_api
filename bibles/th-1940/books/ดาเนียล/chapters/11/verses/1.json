{"verse":"1","text":"ใน​ปี​ต้น​แห่ง​รัชช​กาล​ของ​ราชา​ดา​ระ​ยา​ศ, กษัตริย์​ของ​ชนชาติ​มา​ดาย, ข้าพ​เจ้า​ได้​เป็น​ตัวตั้งตัวตี​ช่วย​อุดหนุน​น้ำใจ​พระ​ราชา บัดนี้​ข้าพ​เจ้า​จะ​สำแดง​ให้​ท่าน​เห็น​ความจริง​ต่อไป: “นี่​แน่ะ, จะ​มี​กษัตริย์​อีก​สาม​องค์​ขึ้น​ครอง​ประเทศ​ฟารัศ; และ​องค์​ที่​สี่​จะ​มั่งคั่ง​ด้วย​ทรัพย์​ศฤงฆาร​ยิ่ง​กว่า​องค์​ใดๆ หมด; ครั้น​ท่าน​มี​ทรัพย์​ศฤงฆาร​อุดมสมบูรณ์​ขึ้น​แล้ว, ท่าน​ก็​จะ​รวบรวม​พ​ลา​นุ​ภาพ​ทั้งหมด​ของ​ท่าน​เอา​ไป​สู้รบ​กับ​อาณาจักร​เฮ​เลน. เมื่อนั้น​ก็​จะ​เกิด​มี​ราชา​นักรบ​ผู้​จะ​ครอบครอง​ด้วย​อำนาจ​ราช​ศักดิ์, และ​จะ​ทำ​อะไรๆ ตามใจชอบ. แต่​พอ​ท่าน​องค์​นั้น​เข้มแข็ง​ขึ้น, แล้ว​อาณาจักร​ของ​ท่าน​ก็​จะ​พัง​ทำลาย​ลง, และ​ถูก​จ​ตุ​วา​ต​ของ​ท้อง​ฟ้า​อากาศ​พัด​แยก​แตก​ปลิว​ไป; อาณาจักร​จะ​ไม่​ได้​ตก​ไป​อยู่​ใน​มือ​ของ​ทายาท​ของ​ท่าน, และ​ก็​จะ​ไม่​ได้​ไป​ตก​อยู่​กับ​ประเทศราช​ที่​ท่าน​ได้​เคย​ครอบครอง; แต่​อาณาจักร​ของ​ท่าน​จะ​ถูก​ชิง, แล้ว​ริบ​เอา​ไป​ให้​ผู้อื่น, ไม่​ใช่​ให้​ท่าน​เหล่านั้น. แล้ว​กษัตริย์​ทิศ​ทักษิณ​จะ​เข้มแข็ง; แต่ว่า​แม่ทัพ​คน​หนึ่ง​ของ​กษัตริย์​องค์​นี้​จะ​เข้มแข็ง​กว่า​ท่าน​อีก, และ​จะ​ขึ้น​เสวย​ราชย์, และ​รัฏฐ​ของ​ท่าน​จะ​เป็น​รัฏฐ​กว้างใหญ่​ไพศาล. ครั้น​ต่อมา​อีก​หลาย​ปี​มวล​กษัตริย์​จะ​ผูก​สันถวไมตรี​กัน; และ​ธิดา​ของ​กษัตริย์​ทิศ​ทักษิณ​จะ​มา​เฝ้า​กษัตริย์​ทิศ​อุดร​เพื่อ​จะ​เป็น​ดวงตรา​ประทับ​บน​สันถวไมตรี​นั้น; แต่ว่า​อิทธิพล​ของ​พระนาง​นั้น​จะ​ไม่​เกิด​ผล, และ​อิทธิพล​ของ​พระนาง​จะ​ไม่​ยั่งยืน, เพราะว่า​พระนาง​เอง​จะ​ถูก​ถอด​ลง​ไป​พร้อมกับ​บริวาร​ของ​พระนาง, โอรส​และ​พระ​สวามี​ของ​นาง. ใน​ครั้ง​กระนั้น​จะ​มี​พระ​หน่อ​องค์​หนึ่ง​ประสูติ​จาก​วงศ์​วาน​ของ​พระนาง​ขึ้น​เสวย​ราชย์​แทน​ที่, พระ​หน่อ​องค์​นี้​จะ​ยก​กองทัพ​มา, และ​จะ​ยก​เข้า​ตี​ทาง​ป้อม​คู​ประตู​หอ​รบ​ของ​กษัตริย์​ทิศ​อุดร, และ​จะ​รบ​เอาชัย​ชะ​นะ​เขา​ได้. ท่าน​จะ​กวาด​เอา​รูป​เคารพ​ของ​เขา​ไป​พร้อมกับ​รูป​เคารพ​หล่อ​และ​ภาชนะ​เครื่องใช้สอย​ทำ​ด้วย​เงิน​และ​ทอง, อัน​เป็น​ของมีค่า​เอา​เป็น​ทรัพย์​ชะ​เลย​ไป​ยัง​ประเทศ​อาย​ฆุบ​โต; และ​ท่าน​จะ​งด​ยก​ทัพ​มา​รบ​กษัตริย์​ทิศ​อุดร​อยู่​หลาย​ปี. แล้ว​กษัตริย์​ทิศ​อุดร​จะ​ยก​ทัพ​มา​ล้อม​อาณาจักร​ของ​กษัตริย์​ทิศ​ทักษิณ​ไว้, แม้​ตัว​ท่าน​จะ​ได้​ยก​กองทัพ​กลับ​ไป​ยัง​อาณาจักร​ของ​ท่าน​แล้ว. โอรส​ของ​ท่าน​ก็​ตระเตรียม​ตัวอย่าง​ขมีขมัน​และ​ซ่องสุม​ผู้คน, รวบรวม​เป็น​กองทัพ​ใหญ่, แล้ว​ยก​รุดหน้า​ไป​ต่อสู้​เขา, ยก​ผ่าน​เข้า​ไป​ตำบล​เห็น​ทหาร​ก็​นอง​ดัง​น้ำท่วม, เพราะ​เป็น​ที่​ของ​เขา​แล้ว​ที่​จะ​ยก​ไป​ปะทะ​ป้อม​คู​ประตู​หอ​รบ. แล้ว​กษัตริย์​ทิศ​ทักษิณ​ก็​ทรง​พิ​โร​ธ​ฉุนเฉียว, ยก​กองทัพ​ออก​มา​ปะทะ​กับ​ท่าน​คือ​ปะทะ​กับ​ทัพ​ทิศ​อุดร, ผู้​ที่​จะ​เกณฑ์​ทัพ​ใหญ่, แต่​ทัพ​ใหญ่​นี้​จะ​ถูก​มอบ​ไว้​ใน​มือ​กษัตริย์​ทิศ​ทักษิณ, และ​ถูก​กวาด​เอา​ไป​เป็น​ชะ​เลย​ศึก. พระทัย​ของ​ท่าน​ก็​ลำ​พอง​ขึ้น​มา, แล้ว​ท่าน​ก็​ฆ่า​ชะ​เลย​เสียหลาย​หมื่น​หลาย​พัน; แต่​ถึงกระนั้น​ก็​ไม่​ช่วย​ให้​สำเร็จ​สมประสงค์. ด้วยว่า​กษัตริย์​ทิศ​อุดร​จะ​เกณฑ์​กองทัพ​ใหญ่​อีก​ทัพ​หนึ่ง, ใหญ่​เสีย​ยิ่ง​กว่า​ทัพ​แรก​อีก; และ​ต่อมา​ไม่​อีก​กี่​ปี, ท่าน​ก็​จะ​ยก​ทัพ​ใหญ่​นั้น​มา​พร้อมสรรพ​ด้วย​ยุทโธปกรณ์. ใน​สมัย​นั้น, หลาย​ประเทศ​จะ​เป็น​ปรปักษ์​ต่อ​กษัตริย์​ทิศ​อุดร, และ​คน​มุทะลุ​หลาย​คน​ที่​เป็น​ชน​ร่วมชาติ​กับ​เจ้า, จะ​ตั้ง​ตัว​ขึ้น, นึก​ว่า​จะ​ให้​สำเร็จ​ตาม​ความใน​นิมิตต์​นั้น, แต่​เขา​ก็​จะ​ล้ม​ลง​ตาย​หมด, แล้ว​กษัตริย์​ทิศ​อุดร​ก็​จะ​ยก​ทัพ​มา, พูนดิน​ขึ้น​เป็น​เชิงเทิน, และ​ตี​เอา​เมือง​หนึ่ง​ที่​มี​ป้อม​คู​ประตู​หอ​รบ​อย่าง​ดี​ไป​ได้. กองทัพ​ทิศ​ทักษิณ​ต่อต้าน​ไว้​ไม่​อยู่, แม้​กองทหาร​ตัว​ก​ลัน​ก็​ไม่​เข้มแข็ง​พอ​ทาน​ไว้​ได้. แต่​ท่าน​ที่​รุก​เข้า​มา​ก็​ทำ​เล่น​ตาม​อำเภอใจ, และ​ไม่​มี​ใคร​สู้​ท่าน​ได้ ท่าน​ได้​ตั้ง​ทัพ​อยู่​ใน​เมือง​งาม​นั้น, และ​ยึด​ทั้ง​เมือง​ไว้​ใน​เงื้อมมือ​ของ​ท่าน. ท่าน​จะ​รวบรวม​พ​ลา​นุ​ภาพ​ทั้งสิ้น​ใน​อาณาจักร​ของ​ท่าน, แล้ว​มุ่งหน้า​รุด​ไป​ตี​กษัตริย์​ทิศ​ทักษิณ; แต่​ท่าน​กลับ​ไป​ประนีประนอม​กัน, โดย​บังคับ​ให้​กษัตริย์​ทิศ​ทักษิณ​ยก​ธิดา​ให้​อภิเษก​กับ​ท่าน, เพื่อ​การ​บงการ​ประเทศ​จะ​ได้​ตก​อยู่​ใน​มือ​ท่าน; แต่​แผน​การณ์​นี้​ไม่​ดำเนิน​ไป​ได้, หรือ​จะ​สำเร็จ​สมประสงค์​ก็​หาไม่. ต่อ​แต่​นี้​ท่าน​ก็ได้​แปรพักตร์​ไป​ทาง​หมู่เกาะ​น้อย​ใหญ่, และ​ตี​เอา​ได้​หลาย​เกาะ, แต่​แม่ทัพ​ผู้​หนึ่ง​ได้​กำจัด​การ​ทารุณ​นั้น​ของ​ท่าน​เสีย, และ​กรรม​ของ​การ​ทารุณ​นั้น​ได้​สนอง​ท่าน​ถึง​เจ็ด​เท่า. ภายหลัง​ท่าน​ก็​แปร​พัก​ต​รก​ลับ​เข้า​สู่​ป้อม​คู​ประตู​หอ​รบ​ใน​บ้านเมือง​ของ​ท่าน, แต่​จะ​สะดุด​ล้ม​คว่ำ​ลง, และ​หา​ตัว​ไม่​พบ​อีก​ต่อไป “ต่อมา​ก็​จะ​มี​ผู้​หนึ่ง​ตั้ง​ตน​ขึ้น, แล้ว​เข้า​สวม​ตำแหน่ง​ของ​ท่าน; ผู้​นี้​จะ​ส่ง​เจ้าพนักงาน​ไป​รีด​เก็บ​ส่วย​ทั่ว​บ้าน​ทั่ว​เมือง, ก่อ​ให้​เกิด​ความ​เดือดร้อน; แต่​ภายใน​ไม่​อีก​กี่​วัน, ท่าน​ผู้​นี้​ก็​จะ​ถูก​สำเร็จโทษ​เสีย, มิใช่​ใน​การ​โรมรัน, หรือ​หาใช่​ใน​การ​ยุทธ​ไม่ “จะ​มี​ทุร​ชน​คน​หนึ่ง​ตั้ง​ตัว​ขึ้น, แล้ว​เขา​สวม​ตำแหน่ง​ของ​ท่าน, มิได้​มี​ใคร​อัญเชิญ​เขา​ให้​ขึ้น​ครองราชย์, แต่​เขา​ได้​ลักลอบ​เข้า​ไป​ใน​ยาม​ปลอด, และ​ชิง​ราชย์​เอา​ไป​ได้​ด้วย​การ​สม​คบ​กับ​พวก​สอ​พล​อ. ทหาร​เก่งกาจ​เคย​แต่​มี​ชัย​กลับ​ต้อง​มา​ปราชัย​ย่อยยับ​ลง​ต่อหน้า​เขา, เออ, มหา​ปุโรหิต​ก็​พินาศ​ไป​ด้วย. พอ​ผู้ใด​มา​ผูก​มิตร​กับ​เขา, ใน​ไม่​ช้า​เขา​ก็​จะ​ดำเนิน​นโยบาย​ทรยศ​ต่อ​ผู้​นั้น, ด้วยว่า​เขา​ขึ้น​ไป​เป็นใหญ่เป็นโต​ได้​ก็​โดย​ได้​ความ​ช่วยเหลือ​ของ​สมัคร​พรรคพวก​เพียง​จำนวน​คน​ไม่​กี่​คน​เท่านั้น; พอ​เมือง​ใด​เผลอ​ไม่​ระวัง​ตัว, เขา​จะ​ลงมือ​กำจัด​เหล่า​คน​ผู้นำ​ของ​เมือง​นั้น. เขา​จะ​ทำ​อะไรๆ หลาย​อย่าง, แม้แต่​บิดา​หรือ​ปู่​ของ​เขา​ก็​ไม่​เคย​กระทำ. เขา​จะ​เอา​ทรัพย์​ที่​ปล้น​และ​ชิง​มา​ได้​เป็น​ทรัพย์​ชะ​เลย​นั้น​แจก​ปัน​กัน; และ​แม้​มี​เวลา​เพียง​เล็กน้อย, เขา​ก็​ยัง​คิดอ่าน​สร้าง​โครง​การณ์​ทำลาย​ป้อม​คู​ประตู​หอ​รบ​ทัน. เขา​เตรียม​ตัวอย่าง​ขมีขมัน​และ​มี​ใจ​องอาจ​ยก​ทัพ​ใหญ่​เข้า​ตี​กษัตริย์​ทิศ​ทักษิณ; กษัตริย์​ทิศ​ทักษิณ​ก็​ยก​ทัพ​ใหญ่​มหึมา​เข้า​ทำ​ศึก; แต่​ท่าน​ต่อต้าน​ข้าศึก​หา​ได้​ไม่, เพราะ​ท่าน​เสียรู้​ใน​กล​ศึก. เออ, ผู้​ที่​ร่วม​สำรับ​เสวย​กับ​ท่าน​จะ​หักหลัง​ท่าน, กองทัพ​ของ​ท่าน​จะ​แตก, และ​หลาย​ต่อ​หลาย​คน​จะ​ล้ม​ลง​ถูก​ฆ่า​ตาย. ส่วน​กษัตริย์​ทั้ง​สอง​องค์​นี้, ต่าง​องค์​ต่าง​ก็​มี​กล​ศึก​ด้วย​กัน, และ​ต่าง​ฝ่าย​ก็​สนทนา​แต่​เรื่อง​กล​ศึก​เมื่อ​นั่ง​รับประทาน​ร่วม​กัน; แต่​ก็​ไม่​สำเร็จ, เพราะ​เวลา​สุด​ปลาย​มา​คอย​ท่าน​อยู่​แล้ว​ตาม​กำหนด. แล้ว​กษัตริย์​ทิศ​อุดร​ก็​ยก​ทัพ​กลับ​เข้า​บ้าน​เข้า​เมือง, ขน​เอา​ทรัพย์​ศฤงฆาร​มากมาย​ไป​ด้วย; พลาง​ก็​มี​ใจ​มุ่ง​คิดร้าย​ต่อ​ประเทศ​ที่​มี​สุทธิ​สันถวไมตรี​กัน, และ​เขา​คิด​จะ​ทำ​ตาม​ความ​มุ่งหมาย​ของ​เขา​ให้​ได้, แล้ว​ก็​กลับ​เข้า​บ้าน​เข้า​เมือง. พอได้​เวลา​กำหนด​เขา​จะ​ยก​ทัพ​ไป​ล้อม​เมือง​ทิศ​ทักษิณ​อีก; แต่​ครั้งนี้​เหตุการณ์​จะ​ไม่​เป็น​ไป​อย่าง​ครั้ง​ก่อน, เพราะว่า​ทัพ​เรือ​ของ​เมือง​คีธิม​จะ​ยก​มา​ปะทะ​เขา, เขา​ก็​เกิด​ท้อใจ​และ​ยก​ทัพ​กลับ. เขา​ขัดเคือง​ต่อ​ประเทศ​ที่​มี​สุทธิ​สันถวไมตรี​กัน​นั้น​อย่าง​เกรี้ยวกราด; แล้ว​มา​นึก​ออก​ได้​ถึง​ประเทศ​ที่​ถอน​ตัว​ออก​จาก​สุทธิ​สันถวไมตรี, เขา​จึง​ดำเนิน​ตาม​ความคิด​อ่าน​ของ​เขา​อีก​ต่อไป. เขา​เกณฑ์​กองทัพ, ยก​ไป​ทำ​ให้​ป้อม​คู​ประตู​หอ​รบ​ของ​สถานที่​บริสุทธิ์​นั้น​เป็น​มลทิน, และ​จะ​เลิก​ล้าง​การ​สัก​การ​บูชา​ที่​กระทำ​กัน​อยู่​เนืองๆ นั้น​เสีย, แล้ว​เขา​จะ​ตั้ง​สิ่ง​น่าเกลียด​อัน​เป็น​ที่​สะ​อิด​สะ​เอียน​ขึ้น​สวม​ที่​นั้น​แทน. โดย​นโยบาย​นี้​เขา​จะ​ได้​ล้าง​ผลาญ​ใครๆ ที่​หัก​ข้อบังคับ​นี้​เสีย; แต่​คน​ทั้ง​หลาย​ที่​รู้จัก​พระเจ้า​จะ​ยัง​มั่นคง​อยู่, และ​คง​ปฏิบัติ​ไป​จนถึง​ที่สุด. คน​เช่นนั้น​คือ​คน​มี​สติ​สัมปชัญญ, เขา​จะ​ทำ​ให้​คน​อื่น​ทั้ง​หลาย​ได้​ความคิด, ถิงแม้ว่า​เขา​เหล่านั้น​จะ​ต้อง​ตก​เป็น​เหยื่อ​ของ​คม​ดาพ​และ​ไฟ, ตก​ไป​เป็น​ชะ​เลย​ศึก, ชะ​เลย​สงคราม​อยู่​นาน​วัน​ก็ตาม​ที. ขณะ​เมื่อ​เขา​ตก​ไป​เป็น​เหยื่อ, เขา​จะ​ได้​รับ​ความ​ช่วยเหลือ​เล็กๆ น้อยๆ; และ​หลาย​คน​จะ​มา​สอ​พล​อ​สมัคร​เป็น​พรรคพวก​ด้วย. ถึงอย่างไรก็ตาม​เหล่า​คน​มี​สติ​สัมปชัญญ, ที่​ตก​ไป​เป็น​เหยื่อ​นั้น, ก็​ยังคง​ชำระ​ตน, ก็​ล้าง​ตัว​ให้​ขาว​หมดจด, เนื่องด้วย​แลเห็น​วา​ร​เบื้องปลาย​แล้ว; เพราะ​วา​ร​ที่​กำหนด​ไว้​นั้น​คงจะ​มา​ถึง. ฝ่าย​กษัตริย์​องค์​นั้น​จะ​กระทำ​อะไรๆ ตามใจ​ตน​ชอบ; เขา​จะ​จองหอง​พอง​หัว, วาง​ก้าม​กับ​ปวง​พระ​ทุก​องค์, และ​เขา​จะ​พูด​ยะโส​ข่ม​พระเจ้า​ผู้​เป็น​เจ้า​แห่ง​พระ​ทั้งปวง; แต่​เขา​ก็​ยง​คง​จำเริญ​อยู่​จนถึง​วา​ร​พระ​พิ​โร​ธ​สุด​ลง. เขา​ไม่​ใส่ใจ​แม้​กะ​ทั่ง​ปวง​พระ​แห่ง​บรรพบุรุษ​ของ​เขา, และ​พระ​แม่เจ้า​ธามูศ, และ​พระ​อื่น​ใดๆ ทั้งนั้น; เพราะว่า​เขา​ยก​ตัว​ของ​เขา​ว่า​เลิศ​กว่า​ใครๆ ทั้งหมด. เขา​จะ​เคารพ​พระ​แห่ง​ป้อม​คู​ประตู​หอ​รบ​แทน​พระ​เหล่านั้น; พระ​ซึ่ง​บรรพบุรุษ​ของ​เขา​ไม่​เคย​รู้จัก, เขา​ก็​จะ​เซ่น​ไหว้​ด้วย​ทอง, เงิน, เพ็ชรนิล​จินดา​และ​เซ่น​ด้วย​ของ​อย่าง​มี​ค่า. เขา​จะ​บรรจุ​ทหาร​ที่​นับถือ​พระ​ต่าง​ประเทศ, ไว้​ให้​รักษา​ป้อม​ที่มั่น​คงที่​สุด; และ​ใครๆ ที่​นับถือ​พระองค์​นี้​เขา​ก็​จะ​ชุบเลี้ยง​ให้​มี​ศักดิ์​สูง, ตั้ง​ให้​เป็น​นาย​พัน, นาย​พล, และ​ให้​ที่​ทาง​เป็น​รางวัล “พอ​ปลาย​รัชช​กาล​ของ​กษัตริย์​องค์​นี้, กษัตริย์​ทิศ​ทักษิณ​จะ​ยก​มา​รบ​เขา; แต่​กษัตริย์​ทิศ​อุดร​จะ​ยก​ออก​มา​ปะทะ​กับ​ท่าน​ราว​กับ​พายุ​บุ​แคม, คับคั่ง​ด้วย​ราชรถ, พล​ม้า, เรือ​กำปั่น, เขา​จะ​กวาดล้าง​เสียหลาย​ต่อ​หลาย​ประเทศ​ให้​ล่มจม​เหมือน​ดัง​ถูก​มหา​วา​รี​ท่วม. เขา​จะ​ต​ลุย​เข้า​เมือง​งาม​นั้น​ได้, และ​คน​มากมาย​จะ​ถูก​ฆ่า​ตาย; แต่​เมือง​เหล่านี้​จะ​รอดพ้น​เงื้อมมือ​ของ​เขา​ไป​คือ: เมือง​อะ​โดม​และ​เมือง​โม​อาบ, กับ​คน​ส่วนใหญ่​ของ​ชน​ชาว​อา​โม​น. เมื่อ​ขณะที่​เขา​เหยียด​หัตถ์​ออก​ไป​เอื้อม​ตีเมือง​ทั้ง​หลาย, ประเทศ​อาย​ฆุบ​โต​ก็​หา​พ้น​หัตถ์​เขา​ไป​ได้​ไม่; แต่​เขา​จะ​ได้​ครอบครอง​คลัง​ทองคำ, เงิน​และ​ของ​วิเศษ​ต่างๆ ของ​ประเทศ​อาย​ฆุบ​โต, และ​ชาว​ลิบ​ยา​กับ​ชาว​ศุ​ซิ​ม​ก็​พลอย​ติด​ท้าย​รถ​ของ​เขา​ไป​ด้วย. แล้ว​มี​ข่าว​เล่าลือ​มา​แต่​ทิศ​บูรพา​และ​ทิศ​อุดร, ทำ​ให้​เขา​หัวหมุน, เขา​โกรธแค้น​มาก​ถึง​กับ​ถอน​ทัพ​ยก​ไป​ทำลาย​และ​ล้าง​ผลาญ​เสีย​มาก​ต่อ​มาก​ให้​วอด​วาย​ลง. เขา​ตั้ง​ทัพ​พลับพลา​ไว้​ใน​เขตต์​ระหว่าง​ทะเล​กับ​ภูเขา​บริสุทธิ์​อัน​งดงาม​นั้น, แล้ว​ก็​มา​สิ้นพระชนม์​ลง, โดย​ไม่​มี​ผู้ใด​จะ​ช่วยเหลือ​เขา​ได้.”"}