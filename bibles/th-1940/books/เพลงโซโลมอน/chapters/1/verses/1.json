{"verse":"1","text":"เพลง​ไพเราะ​ของ​กษัตริย์​ซะโล​โม “ขอ​เธอ​จุบ​ดิฉัน​ด้วย​จุบ​จาก​ปาก​ของ​เธอ; เพราะว่า​ความ​รัก​ของ​เธอ​ดี​กว่า​เหล้าองุ่น. น้ำมัน​หอม​ของ​เธอ​นั้น​หอม​ฟุ้ง; นาม​ชื่อ​ของ​เธอ​นั้น​หอม​เหมือน​น้ำมัน​หอม​ที่​เท​ออก​แล้ว, เพราะฉะนั้น​สาวๆ จึง​รัก​เธอ. ขอ​พา​ดิฉัน​ไป​เถิด, พวก​ดิฉัน​จะ​สาวเท้า​ตาม​เธอ​ไป; พ่อ​ยอด​ชาย​นั้น​ได้​นำ​ดิฉัน​เข้า​ไป​ใน​ห้องโถง​ของ​เธอ; พวก​ดิฉัน​ก็​จะ​ยินดี​และ​ชื่นชม​ใน​ตัว​เธอ​นั้น; พวก​ดิฉัน​จะ​พร​รณา​ถึง​ความ​รัก​ของ​เธอ​ให้​ยิ่ง​กว่า​เหล้าองุ่น: พวก​ดิฉัน​รัก​เธอ​ด้วยใจ​สุจริต.” “โอ้​บุตรี​แห่ง​กรุง​ยะ​รู​ซา​เลมเอ๋ย, ดิฉัน​ผิว​ดำ, แต่ว่า​ดำ​ขำ, ดำ​ดัง​กะ​โจม​ของ​พวก​คิดา​ระ, ดำ​ดั่งวิสูตร์​ของ​กษัตริย์​ซะโลเม. อย่า​ข้อน​ขอด​ดิฉัน, เพราะ​ดิฉัน​ผิว​คล้ำ, เนื่องด้วย​แสง​แดด​ได้​แผดเผา. พี่ชาย​ร่วม​มารดา​ดิฉัน​ได้​ขึ้งโกรธ​ดิฉัน; เขา​ได้​ใช้​ดิฉัน​ให้​เป็น​คน​เฝ้า​สวน​องุ่น; แต่​สวน​องุ่น​ของ​ดิฉน​เอง ดิฉัน​กลับ​ไม่​ได้​เฝ้า.” “อ้อ, เธอ​เป็น​ผู้​ที่​ดิฉัน​รัก​ด้วย​จิตต์​ใจ​ของ​ดิฉัน. ขอบ​อก​ดิฉัน​เถิด​ว่า, เธอ​เลี้ยง​ฝูง​สัตว์​อยู่​ที่ไหน, ใน​เวลา​เที่ยงวัน​เธอ​ให้​มัน​นอน​พัก​ที่ไหน, เพราะ​เหตุ​อะไร​เล่า​ดิฉัน​จะ​ต้อง​ถูก​ปิด​ตา​ด้วย​ผ้า​ให้​เที่ยว​คลำ​หา​ไป​ตาม​ฝูง​สัตว์​ของ​พวก​เพื่อน​เธอ?” “โอ้​แม่​งาม​เลิศ​ใน​ท่ามกลาง​หญิง​ทั้ง​หลาย, ถ้า​เธอ​ไม่​รู้, จง​เดิน​ไป​ตาม​รอย​ตีน​สัตว์, แล้ว​จง​เลี้ยง​ลูก​แพะ​ของ​เธอ​ไว้​ข้าง​กะ​โจม​ของ​เมษ​บาลเถิด.” “โอ้​แม่​คนรัก​ของ​ฉัน​เอ๋ย, ฉัน​ขอ​เปรียบ​เธอ​ประหนึ่ง​อาชา​เทียม​ราชรถ​ของ​กษัตริย์​ฟา​โร. แก้ม​ทั้ง​สอง​ของ​เธอ​งดงาม​มี​ผม​ห้อย​เป็น​พวง, ลำคอ​ของ​เธอ​ก็​สวย​มี​สร้อย​ประดับ​เพ็ชร์. ฉัน​จะ​กระทำ​พวง​ทองคำ​ห้อย​ให้​ข้าง​แก้ม​และ​ลูก​ปัทม์​เงิน​ประดับ​คอ​ให้.” “เมื่อ​พ่อ​ยอด​ชาย​ยัง​กำลัง​นั่ง​โต๊ะ​อยู่, น้ำ​นา​ระ​ดา​ของ​ดิฉัน​ก็​ส่ง​กลิ่น​หอม​ฟุ้ง​ไป. พ่อ​เพื่อนยาก​ของ​ดิฉัน, สำหรับ​ดิฉัน​เธอ​เป็น​เหมือน​ห่อ​กำยาน​ที่อยู่​ระหว่าง​สอง​ถัน​ของ​ดิฉัน. พ่อ​เพื่อนยาก​ของ​ดิฉัน​นั้น, สำหรับ​ดิฉัน​เธอ​เป็น​เหมือน​ช่อ​ดอก​เฮ​น​นะ​หอม​อยู่​ใน​สวน​องุ่น​ที่​เมือง​เอน​ฆะ​ดี.” “นี่​แน่ะ, เธอ​ช่าง​แฉล้ม​แช่มช้อย, แม่​คนรัก​ของ​ฉัน, ดูเถอะ, เธอ​เป็น​นางงาม, เนตร​ทั้ง​สอง​ของ​เธอ​งาม​ดัง​ตา​นก​พิลาป.” “ดูเถอะ, พ่อ​เป็น​คน​งาม, โอ, พ่อ​เพื่อนยาก, จริง​เจ้า​ค่ะ, พ่อ​เป็น​คน​น่า​เชยชม: ที่​นอน​ของ​เรา​เขียว​สด. ขื่อ​เรือน​ของ​เรา​ทำ​ด้วย​ไม้​สน​สี​ดา, และ​แป​ของ​เรา​นั้น​ทำ​ด้วย​ไม้​สน​เฟอร์.”"}