{"verse":"1","text":"ถ้อยคำ​ซึ่ง​ยะ​ซา​ยา​บุตร​ของ​อา​โม​ส​ได้​รับ​มา​เกี่ยว​ข้อง​กับ​ยะฮูดา​และ​ยะ​รู​ซา​เลม เมื่อ​ถึง​สมัย​สุดท้าย​นั้น, ภูเขา​อัน​เป็น​ที่​ตั้ง​ของ​โบสถ์​แห่ง​พระ​ยะ​โฮ​วา​นั้น, จะ​ถูก​สถาปนา​ขึ้น​ให้​เท่าเทียม​กับ​ขุนเขา​สูง​ทั้ง​หลาย, และ​จะ​ถูก​ยก​ชู​ขึ้น​ให้​สูง​เยี่ยม​เหนือ​ภูเขา​ทั้งมวล; และ​ประชา​ขน​จะ​หลั่งไหล​ไป​ถึง​ที่นั่น. และ​ประชาชาติ​เป็น​อัน​มาก​จะ​พา​กัน​กล่าว​ว่า, “มา​เถิด​พวกเรา, ให้​เรา​ขึ้น​ไป​ยัง​ภูเขา​แห่ง​พระ​ยะ​โฮ​วา, และ​ยัง​โบสถ์​ของ​พระเจ้า​แห่ง​ยา​โคบ. พระองค์​จะ​ได้​ทรง​สอน​เรา​ให้​รู้จัก​วิถีทาง​ของ​พระองค์​และ​เรา​จะ​ได้​เดิน​ไป​ตาม​ทาง​ของ​พระองค์​นั้น: ด้วยว่า​พระ​บัญญัติ​จะ​ออก​ไป​จาก​ท้องถิ่น​ซี​โอน, และ​พระ​คำ​ของ​พระ​ยะ​โฮ​วา​จะ​ออก​ไป​จาก​กรุง​ยะ​รู​ซา​เลม.” และ​พระองค์​จะ​ทรง​วินิจฉัย​ความ​ระหว่าง​ประชาชาติ, และ​จะ​ทรง​ตัดสิน​เรื่อง​ของ​มหาชน: และ​เขา​ทั้ง​หลาย​จะ​เอา​ดาบ​ของ​เขา​ตี​เป็น​ผา​ล​ไถนา, และ​เอา​หอก​ตี​เป็น​ขอ​สำหรับ​ลิด​แขนง; ประเทศ​ต่อ​ประเทศ​จะ​ไม่​ยก​ดาบ​ขึ้น​ต่อสู้​กัน, และ​เขา​จะ​ไม่​ศึกษา​ยุทธศาสตร์​อีก​ต่อไป ดูกร​ตระกูล​ยา​โคบ, มา​เถิด​ท่าน​ทั้ง​หลาย, และ​ให้​เรา​ดำเนิน​ใน​แสงสว่าง​ของ​พระ​ยะ​โฮ​วา. ด้วย​พระองค์​ได้​ทรง​ละทิ้ง​พล​เมือง​ของ​พระองค์​คือ​ตระกูล​ของ​ยา​โคบ​เสีย, เพราะ​เขา​นำ​ประเพณี​ชาว​ตะวันออก​มา​แพร่​ไว้​เต็มบ้านเต็มเมือง, และ​คน​ทรงเจ้าเข้าผี​อย่าง​ชาว​ฟาเลเซ็ศ, เขา​ทั้ง​หลาย​คบค้าสมาคม​กับ​คน​ต่างชาติ. และ​บ้านเมือง​ของ​เขา​จึง​บริบูรณ์​ไป​ด้วย​เงิน​และ​ทอง, ทรัพย์​สมบัติ​ของ​เขา​มี​มากมาย​เหลือ​คณ​นา; และ​บ้านเมือง​ของ​เขา​บริบูรณ์​ไป​ด้วย​ม้า, และ​รถ​รบ​ของ​เขา​มี​มาก​เหลือ​ประมาณ. และ​เขา​ก็​มี​รูป​เคารพ​เต็มบ้านเต็มเมือง​ด้วย; เขา​ได้​นมัสการ​สิ่ง​ซึ่ง​ทำ​ขึ้น​ด้วย​มือ​ของ​เขา​เอง, และ​กราบไหว้​สิ่ง​ซึ่ง​นิ้ว​ของ​เขา​เอง​ได้​ประดิษฐ์​ขึ้น. ดังนั้น​มนุษย์​ชาติ​จึง​ได้​ลด​ฐานะ​ของ​ตัวเอง​ลง, และ​คน​แท้ๆ ก็​ยัง​เหยียด​ตัว​ของ​ตัวเอง​ลง: เพราะฉะนั้น​อย่า​ให้​อภัยโทษ​เขา​เลย จง​มุด​เข้า​ไป​ใน​ซอก​เขา, และ​ซ่อน​ตัว​เจ้า​อยู่​ใน​โพรง​ใต้ดิน, เพื่อ​จะ​ได้​พ้น​จาก​ความ​น่ากลัว​แห่ง​พระ​ยะ​โฮ​วา​และ​รัศมี​และ​เดชานุภาพ​ของ​พระองค์. สายตา​อัน​เย่อหยิ่ง​ของ​มนุษย์​จะ​ต้อง​ถูก​หลบ​ลง, และ​ความ​จองหอง​ของ​มนุษย์​จะ​ต้อง​ถูก​ข่ม​ให้​ต่ำ​ลง, และ​ใน​วัน​นั้น​พระ​ยะ​โฮ​วา​แต่​องค์​เดียว​จะ​ถูก​เท​อด​ให้​สูง​ยิ่ง. เพราะ​พระ​ยะ​โฮ​วา​จอมพล​โยธา​ทรง​มี​วัน​ไว้​สำหรับ​คน​เย่อหยิ่ง​และ​คน​จองหอง​และ​คน​ที่​ยก​ตัว​ขึ้น​ที่​จะ​ต้อง​ถูก​เหยียด​ลง. และ​วัน​สำหรับ​ต้นสน​บน​เขา​ละ​บา​โน​น, ที่​เป็นต้น​สูง, และ​วัน​สำหรับ​ต้น​โอ๊ค​ทั้ง​หลาย​แห่ง​เมือง​บา​ซาน, และ​วัน​สำหรับ​ขุนเขา​ทั้ง​หลาย, และ​วัน​สำหรับ​ภูเขา​ทั้ง​หลาย​ที่​สูง​เยี่ยม; และ​วัน​สำหรับ​ป้อม​อัน​สูง​ทุก​ป้อม, และ​วัน​สำหรับ​กำแพง​ที่​พร้อมสรรพ​ด้วย​เครื่อง​รบ. และ​วัน​สำหรับ​กำปั่น​ทั้ง​หลาย​แห่ง​เมือง​ธา​ระ​ซิศ, พร้อมด้วย​รูปสลัก​อัน​วิจิตร. และ​ความ​ใฝ่สูง​ของ​มนุษย์​จะ​ต้อง​ถูก​เหยียด​ลง​มา​ต่ำ, และ​ความ​เย่อหยิ่ง​ของ​มนุษย์​จะ​ต้อง​ถูก​ข่ม​ให้​ต่ำ​ลง; และ​ใน​วัน​นั้น​พระ​ยะ​โฮ​วา​แต่​องค์​เดียว​จะ​ต้อง​ถูก​เท​อด​ให้​สูง​ยิ่ง. และ​รูป​เคารพ​ทั้ง​หลาย​จะ​ต้อง​ศูนย์​หาย​ไป​สิ้น. เมื่อ​พระองค์​จะ​ทรง​ลุก​ขึ้น​เขย่า​โลก​อย่าง​หนัก​ยิ่ง, คน​จะ​หนี​เข้า​ไป​ซุกซ่อน​ใน​ถ้ำ​เขา, และ​ใน​โพรง​ดิน, เพื่อ​จะ​ให้​พ้น​จาก​ความ​น่ากลัว​แห่ง​พระ​ยะ​โฮ​วา, และ​รัศมี​และ​เดชานุภาพ​ของ​พระองค์. ใน​วัน​นั้น​คน​ทั้ง​หลาย​จะ​ทิ้ง​รูป​เคารพ​ที่​ทำ​ด้วย​เงิน, และ​รูป​เคารพ​ที่​ทำ​ด้วย​ทอง, ซึ่ง​ได้​ทำ​ไว้​สำหรับ​กราบไหว้​นั้น, ไป​ปะปน​อยู่​กับ​หนู​ผี​และ​ค้างคาว. ทิ้ง​ลง​ไป​ยัง​ถ้ำ​ใหญ่​ใน​ภูเขา, ทิ้ง​ลง​ไป​ใน​ซอก​หิน​ชัน, ให้​พ้น​จาก​ความ​น่ากลัว​แห่ง​พระ​ยะ​โฮ​วา, และ​รัศมี​และ​เดชานุภาพ​ของ​พระองค์, เมื่อ​พระองค์​จะ​ทรง​ลุก​ขึ้น​เขย่า​โลก​อย่าง​หนัก​ยิ่ง. จง​หยุด​การ​วางใจ​แก่​มนุษย์, ที่​มี​ลมหายใจ​ทาง​จมูก, เพราะว่า​จะ​ไว้ใจ​เขา​ที่ไหนได้?"}